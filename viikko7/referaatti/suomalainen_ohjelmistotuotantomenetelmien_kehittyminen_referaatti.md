* Ohjelmistotuotantomenetelmien kehittyminen 1950-luvulta nykypäivään
** referaatti Lauri Suomalaisen kanditaattitutkielmasta

Tietokoneohjelmistojen tuotannon prosesseihin ei kiinnitetty aluksi erityistä huomiota, sillä alunalkujaan tietokoneiden ilmestyessä 1950-luvulla fokus oli enemmän itse laitteistossa kuin sen ohjelmoinnissa. Laitteistojen suorituskyvyn kasvaessa myös ohjelmat monimutkaistuivat ja 1960-luvun puolivälissä erityisesti syntyi tarve tuottaa niille ohjelmistoja hallitusti. Avoimesti puhuttiin jo vuonna 1968 ohjelmistokriisistä ("software crisis") tilanteen seurauksena.
Ratkaisuksi tuli perinteisinä menetelminä ns. vesiputousmalli, joka pohjautuu siihen että ohjelmistoa tuotetaan toisiaan seuraavien vaiheiden (vaatimusmäärittely, toteutus, testaus, käyttöönotto) avulla ja seuraava vaihe voi käynnistyä vasta edellisen vaiheen tultua päätökseen. Vesiputousmalli nojaa hyvin vahvasti onnistuneeseen vaatimusmäärittelyyn, jonka pohjalta koko loppuosa tuotantoprosessia vietiin läpi. Tultaessa 1990-luvulle yhä enenevässä määrin alettiin huomata ongelmat vesiputousmalliin liittyen, sillä vaatimukset saattavat muuttua asiakasorganisaation sisäisistä tai ulkoisista tekijöistä johtuen, ja yleensä virheet toteutuksessa, puutteet suunnittelussa tai tarve suunnitelman muutokselle tulivat ilmi vasta myöhäisessä vaiheessa prosessia, jolloin tilanteen korjaaminen on hankalaa ja kallista.
Vesiputousmallista ollaan siirrytty 2000-luvulla enenevässä määrin ns. ketteriin menetelmiin, joissa keskeistä on että sovelletaan inkrementaalista kehitystä, ts. ohjelmistoa tehdään pienissä palasissa ja vaatimusmäärittelyä tarkennetaan aina jokaisen palasen valmistuessa. Keskeisiä suuntauksia ketterissä menetelmissä ovat Scrum ja Extreme Programming (XP).
Ketterien menetelmien paremmuudesta suhteessa vesiputousmalliin on jotain viitteitä, mm. korkeampi ongelmattomuus-/onnistumisprosentti (43% vs. 26%, 67% vs. 50% - tutkimuksesta riippuen). Nämä tutkimukset eivät kerro koko totuutta, mutta antavat jotain osviittaa.
